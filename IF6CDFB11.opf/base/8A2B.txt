Vigrahavyāvartanīvṛtti
----------
sarveṣāṃ bhāvānāṃ sarvatra na vidyate svabhāvaś cet | tvadvacanam asvabhāvaṃ na nivartayituṃ svabhāvam alam ||1||
yadi sarveṣāṃ bhāvānāṃ hetau pratyayeṣu ca sāmagryāṃ ca pṛthak ca sarvatra svabhāvo na vidyata iti kṛtvā śūnyāḥ sarvabhāvā iti |na hi bīje hetubhūte ’ṅkuro ’sti, na pṛthivyaptejovāyvādīnām ekaikasmin pratyayasaṃjñite, na pratyayeṣu samagreṣu, na hetuprayayasāmagryām, na hetupratyayavinirmuktaḥ pṛthag eva ca |yasmād atra sarvatra svabhāvo nāsti tasmān niḥsvabhāvo ’ṅkuraḥ | yasmān niḥsvabhāvas tasmāc chūnyaḥ |yathā cāyam aṅkuro niḥsvabhāvo niḥsvabhāvatvāc ca śūnyas tathā sarvabhāvā api niḥsvabhāvatvāc chūnyā iti |atra vayaṃ brūmaḥ | yady evam, tavāpi vacanaṃ yad etac chūnyāḥ sarvabhāvā iti tad api śūnyam |kiṃ kāraṇam | tad api hetau nāsti mahābhūteṣu saṃprayukteṣu viprayukteṣu vā, pratyayeṣu nāsty uraḥkaṇṭhauṣṭhajihvādantamūlatālunāsikāmūrdhaprabhṛtiṣu yatneṣu, ubhayasāmagryāṃ nāsti, hetupratyayavinirmuktaṃ pṛthag eva ca nāsti |yasmād atra sarvatra nāsti tasmān niḥsvabhāvam | yasmān niḥsvabhāvaṃ tasmāc chūnyam | tasmād anena sarvabhāvasvabhāvavyāvartanam aśakyaṃ kartum |na hy asatāgninā śakyaṃ dagdhum | na hy asatā śastreṇa śakyaṃ chettum | na hy asatībhir adbhiḥ śakyaṃ kledayitum | evam asatā vacanena na śakyaḥ sarvabhāvasvabhāvapratiṣedaḥ kartum | tatra yad uktaṃ sarvabhāvasvabhāvaḥ pratiṣiddha iti tad na |
atha sasvabhāvam etad vākyaṃ pūrvā hatā pratijñā te | vaiṣamikatvaṃ tasmin viśeṣahetuś ca vaktavyaḥ ||2||
athāpi manyase mā bhūd eṣa doṣa iti sasvabhāvam etad vākyaṃ sasvabhāvatvāc cāśūnyaṃ tasmād anena sarvabhāvasvabhāvaḥ pratiṣiddha iti, atra brūmaḥ | yady evam, yā te pūrvā pratijñā śūnyāḥ sarvabhāvā iti hatā sā |kim cānyat | sarvabhāvāntargatam ca tvadvacanam | kasmāc chūnyeṣu sarvabhāveṣu tvadvacanam aśūnyam, yenāśūnyatvāt sarvabhāvasvabhāvaḥ pratiṣiddhaḥ | evaṃ ṣaṭkoṭiko vādaḥ prasaktaḥ |sa punaḥ katham iti | hanta cet punaḥ śūnyāḥ sarvabhāvās tena tvadvacanaṃ śūnyaṃ sarvabhāvāntargatatvāt | tena śūnyena pratiṣedhānupapattiḥ | tatra yaḥ pratiṣedhaḥ śūnyāḥ sarvabhāvā iti so ’nupapannaḥ |upapannaś cet punaḥ śūnyāḥ sarvabhāva iti pratiṣedhas tena tvadvacanam apy aśūnyam | aśūnyatvād anena pratiṣedho ’nupapannaḥatha śūnyāḥ sarvabhāvās tvadvacanaṃ cāśūnyaṃ yena pratiṣedhaḥ, tena tvadvacanaṃ sarvatrāsaṃgṛhītam | tatra dṛṣṭāntavirodhaḥ |sarvatra cet punaḥ saṃgṛhītaṃ tvadvacanaṃ sarvabhāvāś ca śūnyās tena tad api śūnyam | śūnyavād anena nāsti pratiṣedhaḥ |atha śūnyam asti cānena pratiṣedhaḥ śūnyāḥ sarvabhāva iti tena śūnyā api sarvabhāvāḥ kāryakriyāsamarthā bhaveyuḥ | na caitad iṣṭam |atha śūnyāḥ sarvabhāvā na ca kāryakriyāsamarthā bhavanti mā bhūd dṛṣṭāntavirodha iti kṛtvā, śūnyena tvadvacanena sarvabhāvasvabhāvapratiṣedho nopapanna iti |kiṃ cānyat | evaṃ tad astitvād vaiṣamikatvaprasaṅgaḥ kiṃcic chūnyaṃ kiṃcid aśūnyam iti | tasmiṃś ca vaiṣamikatve viśeṣahetur vaktavyo yena kiṃcic chūnyaṃ kiṃcid aśūnyaṃ syāt | sa ca nopadiṣṭo hetuḥ | tatra yad uktaṃ śūnyāḥ sarvabhāvā iti tad na |
kiṃ cānyat | mā śabdavad ity etat syāt te buddhi na caitad upapannam | śabdena hy atra satā bhaviṣyato vāraṇaṃ tasya ||3||
syāt te buddhiḥ, yathā nāma kaścid brūyān mā śabdaṃ kārṣīr iti svayam eva śabdaṃ kuryāt tena ca śabdena tasya śabdasya vyāvartanaṃ kriyeta, evam eva śūnyāḥ sarvabhāvā iti śūnyena vacanena sarvabhāvasvabhāvasya vyāvartanaṃ kriyata iti |atra vayaṃ brūmaḥ | etad apy anupapannam | kiṃ kāraṇam | satā hy atra śabdena bhaviṣyataḥ śabdasya pratiṣedhaḥ kriyate |na punar iha bhavataḥ satā vacanena sarvabhāvasvabhāvapratiṣedhaḥ kriyate | tava hi matena vacanam apy asat, sarvabhāvasvabhāvo ’py asan | tasmād ayaṃ mā śabdavad iti viṣamopanyāsaḥ |
pratiṣedhapratiṣedho ’py evam iti mataṃ bhavet tad asad eva | evam tava pratijñā lakṣaṇato dūṣyate na mama ||4||
syāt te buddhiḥ pratiṣedhapratiṣedho ’py anena iva kalpenānupapannaḥ, tatra yad bhavān sarvabhāvasvabhāvapratiṣedhavacanaṃ pratiṣedhayati tad anupapannam iti |atra vayaṃ brūmaḥ | etad apy asad eva | kasmāt | tava hi pratijñālakṣaṇaprāptaṃ na mama | bhavān bravīti śūnyāḥ sarvabhāvā iti nāham | pūrvakaḥ pakṣo na mama | tatra yad uktaṃ pratiṣedhapratiṣedho ’py evaṃ saty anupapanna iti tad na |
kiṃ cānyat | pratyakṣeṇa hi tāvad yady upalabhya vinivartayasi bhāvān | tan nāsti pratyakṣaṃ bhāvā yenopalabhyante ||5||
yadi pratyakṣataḥ sarvabhāvānupalabhya bhavān nivartayati śūnyāḥ sarvabhāvā iti tad anupannam |kasmāt | pratyakṣam api hi pramāṇaṃ sarvabhāvāntargatatvāc chūnyam | yo bhāvān upalabhate so ’pi śūnyaḥ |tasmāt pratyakṣeṇa pramāṇena nopalaṃbhabhāvo ’nupalabdhasya ca pratiṣedhānupapattiḥ | tatra yad uktaṃ śūnyāḥ sarvabhāvā iti tad anupapannam |syāt te buddhiḥ, anumānenāgamenopamānena vā sarvabhāvān upalabhya sarvabhāvavyāvartanaṃ kriyata iti, atra brūmaḥ |
anumānaṃ pratyuktaṃ pratyakṣeṇāgamopamāne ca | anumānāgamasādhyā te ’rthā dṛṣṭāntasādhyāś ca ||6||
anumānopamānāgamāś ca pratyakṣeṇa pramāṇena pratyuktāḥ yathā hi pratyakṣaṃ pramāṇaṃ śūnyaṃ sarvabhāvānāṃ śūnyatvād evam anumānopamānāgamā api śūnyāḥ sarvabhāvānāṃ śūnyatvāt |ye ’numānasādhyā arthā āgamasādhyā upamānasādhyāś ca te ’pi śūnyāḥ sarvabhāvānāṃ śūnyatvāt |anumānopamānāgamaiś ca yo bhāvān upalabhate so ’pi śūnyaḥ | tasmād bhāvānām upalambhābhāvo ’nupalabdhānāṃ ca svabhāvapratiṣedhānupapattiḥ | tatra yad uktaṃ śūnyaḥ sarvabhāvā iti tad na |
kiṃ cānyāt | kuśalānāṃ dharmānāṃ dharmāvasthāvidaś ca manyante | kuśalaṃ janāḥ svabhāvaṃ śeṣeṣv apy eṣa viniyogaḥ ||7||
iha janā dharmāvasthāvido manyante kuśalānāṃ dharmāṇām ekonaviṃśaśatam |tadyathaikadeśo vijñānasya vedanāyāḥ saṃjñāyāś cetanāyāḥ sparśasya manasikārasya cchandasyādhimokṣasya vīryasya smṛteḥ samādheḥprajñāyā upekṣāyāḥ prayogasya saṃprayogasya prāpter adhyāśayasyāpratighasya rater vyavasāyasyautsukyasyonmugdher utsāhasyāvighātasyavaśitāyāḥ pratighātasyāvipratisārasya parigrahasyāparigrahasya ...dhṛter adhyavasāyasyānautsukyasyānunmugdher anutsāhasyaprārthanāyāḥ praṇidher madasya viṣayāṇāṃ viprayogasyānairyāṇikatāyā utpādasya sthiteranityatāyāḥ samanvāgamasya jarāyāḥ paritāpasyārater vitarkasya prīteḥ prasādasya ... premṇaḥ pratikūlasya pradakṣiṇagrāhasyavaiśāradyasya gauravasya citrīkārasya bhakter abhakteḥ śuśrūṣāyā ādarasyānādarasya praśrabdher hāsasya vāco vispandanāyāḥsiddhasyāprasādasyāpraśrabdheḥ ... dākṣyasya sauratyasya vipratisārasya śokasyopāyāsāyāsasya ... apradakṣiṇagrāhasya saṃśayasyasaṃvarāṇāṃ pariśuddher adhyātmasaṃprasādasya bhīrutāyāḥ,śraddhā hrīrārjavam avañcanam upaśamo ’cāpalam apramādomārdavaṃ pratisaṃkhyānaṃ nirvairaparidāhāvamado ’lobho ’doṣo’mohaḥ sarvajñātāpratiniḥsargo vibhavo ’patrāpyamaparicchadanaṃ mananaṃ kāruṇyaṃ maitryadīnatāraṇā ... anupanāho’nīrṣyācetaso ’paryādānaṃ kṣāntir vyavasargo ’sauratyaṃ paribhogānvayaḥpuṇyamasaṃjñisamāpattirnair yāṇikatāsarvajñatāsaṃskṛtā dharmāity ekonaviṃśaśataṃ kuśalānāṃ dharmāṇāṃ kuśalaḥ svabhāvaḥ.tathākuśalānāṃ dharmāṇām akuśalaḥ svabhāvaḥ, nivṛtāvyākṛtānāṃ nivṛtāvyākṛtaḥ, prakṛtāvyākṛtānāṃ prakṛtāvyākṛtaḥ,kāmoktānāṃ kāmoktaḥ, rūpoktānāṃ rūpoktaḥ, ārūpyoktanāṃārūpyoktaḥ, anāsravāṇām anāsravaḥ, duḥkhasamudayanirodhamārgoktānāṃ duḥkhasamudayanirodhamārgoktaḥ, bhāvanāprahātavyānāṃ bhāvanāprahātavyaḥ, aprahātavyānām aprahātavyaḥ |yasmād evam anekaprakāro dharmasvabhāvo dṛṣṭas tasmād yad uktaṃ niḥsvabhāvāḥ sarvabhāvā niḥsvabhāvatvāc chūnyā iti tad na |
kiṃ cānyat | nairyāṇikasvabhāvo dharmā nairyāṇikāś ca ye teṣāṃ | dharmāvasthoktānām evam anairyāṇikādīnām ||8||
iha ca dharmāvasthoktānāṃ nairyāṇikānāṃ dharmānāṃ nairyāṇikaḥ svabhāvaḥ, anairyāṇikānām anairyāṇikaḥ, bodhyaṅgikānāṃ bodhyaṅgikaḥ, abodhyaṅgikānām abodhyaṅgikaḥ, bodhipakṣikāṇāṃ bodhipakṣikaḥ, abodhipakṣikāṇām bodhipakṣikaḥ |evam api śeṣāṇām | tad yasmād evam anekaprakāro dharmāṇāṃ svabhāvo dṛṣṭas tasmād yadyuktaṃ niḥsvabhāvāḥ sarvabhāvā niḥsvabhāvatvāc chūnyā iti tad na |
kiṃ cānyat | yadi ca na bhavet svabhāvo dharmāṇāṃ niḥsvabhāva ity eva | nāmāpi bhaven naivaṃ nāma hi nirvastukaṃ nāsti ||9||
yadi sarvadharmāṇāṃ svabhāvo na bhavet tatrāpi niḥsvabhāvo bhavet | tatra niḥsvabhāva ity evaṃ nāmāpi na bhavet |kasmāt | nāma hi nirvastukaṃ kiṃcid api nāsti | tasmān nāmasadbhāvāt svabhāvo bhāvānām asti svabhāvasadbhāvāc cāśūnyāḥ sarvabhāvāḥ |tasmad yad uktaṃ niḥsvabhāvāḥ sarvabhāvā niḥsvabhāvatvāc chūnyā iti tad na |
kiṃ cānyat | atha vidyate svabhāvaḥ sa ca dharmāṇāṃ na vidyate tasmāt | dharmair vinā svabhāvaḥ sa yasya tadyuktam upadeṣṭum ||10||
atha manyase mā bhūd avastukaṃ nāmeti kṛtvāsti svabhāvaḥ, sa punar dharmāṇāṃ na saṃbhavati, evaṃ dharmaśūnyatāniḥsvabhāvatvād dharmāṇāṃ siddhā bhaviṣyati, na ca nirvastukaṃ nāmeti, atra vayaṃ brūmaḥ |evaṃ yasyedānīṃ sa svabhāvo dharmavinirmuktasyārthasya sa yuktam upadeṣṭum arthaḥ | sa ca nopadiṣṭaḥ |tasmād yā kalpanāsti svabhāvo na sa punar dharmāṇām iti sā hīnā |
kiṃ cānyat | sata eva pratiṣedho nāsti ghaṭo geha ity ayaṃ yasmāt | dṛṣṭaḥ pratiṣedho ’yaṃ sataḥ svabhāvasya te tasmāt ||11||
iha ca sato ’rthasya pratiṣedhaḥ kriyate nāsataḥ | tadyathā nāstighaṭo geha iti sato ghaṭasya pratiṣedhaḥ kriyate nāsataḥ |evam eva nāsti svabhāvo dharmāṇāṃ iti sataḥ svabhāvasya pratiṣedhaḥ prāpnoti nāsataḥ |tatra yad uktaṃ niḥsvabhāvāḥ sarvabhāvā iti tad na | pratisedhasaṃbhāvād eva sarvabhāvasvabhāvo ’pratiṣiddhaḥ |
kiṃ cānyat | atha nāsti sa svabhāvaḥ kiṃ nu pratiṣidhyate tvayānena | vacanena rte vacanāt pratiṣedhaḥ sidhyate hy asataḥ ||12||
atha nāsty eva sa svabhāvo ’nena vacanena niḥsvabhāvāḥ sarvabhāvā iti kiṃ bhavatā pratiṣidhyate |asato hi vacanād vinā siddhaḥ pratiṣedhaḥ, tadyathāgneḥ śaityasya, apām auṣṇyasya |
kiṃ cānyat | bālānām iva mithyā mṛgatṛṣṇāyāṃ yathājalagrāhaḥ | evaṃ mithyāgrāhaḥ syāt te pratiṣedhyato hy asataḥ ||13||
syāt te buddhiḥ, yathā bālānāṃ mṛgatṛṣṇāyāṃ mithyā jalam iti grāho bhavati, nanu nirjalā sā mṛgatṛṣṇeti tatra paṇḍitajātīyena_puruṣeṇocyate tasya grāhasya vinivartanārtham,evaṃ niḥsvabhāveṣu yaḥ svabhāve grāhaḥ sattvānāṃ tasya vyāvartanārthaṃ niḥsvabhāvāḥ sarvabhāvā ity ucyata iti, atra brūmaḥ |
nanv evaṃ saty asti grāho grāhyaṃ catad grahītā ca | pratiṣedhaḥ pratiṣedhyaṃ pratiṣeddhāceti ṣaṭkaṃ tat ||14||
yady evaṃ, asti tāvat sattvānāṃ grāhaḥ, asti grāhyaṃ, santi ca tad grahītāraḥ, asti pratiṣedhastasyāpi mithyāgrāhasya, asti pratiṣedhyaṃ yad idaṃ mithyāgrāho nāma, santi ca pratiṣeddhāro yuṣmad ādayo ’sya grāhasyeti siddhaṃ ṣaṭkaṃ |tasya ṣaṭkasya prasiddhatvād yad uktaṃ śūnyāḥ sarvabhāvā iti tad na |
atha naivāsti grāho naiva grāhyaṃ na ca grahītāraḥ | pratiṣedhaḥ pratiṣedhyaṃ pratiṣeddhāro nanu na santi ||15||
atha mā bhūd eṣa doṣa iti kṛtvā naiva grāho ’sti naiva grāhyaṃ na ca grahītāra ity evaṃ sati grāhasya yaḥ pratiṣedho niḥsvabhāvāḥ sarvabhāvā iti so ’pi nāsti, pratiṣedhyam api nāsti, pratiṣeddhāro ’pi na santi |
pratiṣedhaḥ pratiṣedhyaṃ pratiṣeddhāraś ca yady uta na santi | siddhā hi sarvabhāvās teṣām eva svabhāvaś ca ||16||
yadi ca na pratiṣedho na pratiṣedhyaṃ na pratiṣeddhāraḥ santyapratiṣiddhāḥ sarvabhāvā asti ca sarvabhāvānāṃ svabhāvaḥ |
kiṃ cānyat | hetoś ca te na siddhir naiḥ svābhāvyāt kuto hi te hetuḥ | nirhetukasya siddhir na copapannāsya te ’rthasya ||17||
niḥsvabhāvāḥ sarvabhāvā ity etasminn arthe te hetor asiddhiḥ | kiṃ kāraṇam |niḥsvabhāvatvād dhi sarvabhāvānāṃ śūnyatvāt tato hetuḥ kutaḥ | asati hetau nirhetukasyārthasya śūnyāḥ sarvabhāvā iti kuta eva prasiddhiḥ |tatra yad uktaṃ śūnyāḥ sarvabhāvā iti tad na |
kiṃ cānyat | yadi cāhetoḥ siddhiḥ svabhāvavinivartanasya te bhavati | svābhāvyasyāstitvaṃ mamāpi nirhetukaṃ siddham ||18||
atha manyase nirhetukī siddhir niḥsvabhāvatvasya bhāvānām iti yathā tava svabhāvavinivartanaṃ nirhetukaṃ siddhaṃ tathā mamāpi svabhāvasadbhāvo nirhetukaḥ siddhaḥ |
atha hetor astitvaṃ bhāvāsvābhāvyam ity anupapannam | lokeṣu niḥsvabhāvo na hi kaścana vidyate bhāvaḥ ||19||
yadi hetor astitvaṃ manyase niḥsvabhāvāḥ sarvabhāvā iti, tad anupapannam |kiṃ kāraṇam | na hi loke niḥsvabhāvaḥ kaści bhāvo ’sti |
kiṃ cānyat | pūrvaṃ cet pratiṣedhaḥ paścāt pratiṣedhyam ity anupapannam | paścāc cānupapanno yugapac ca yata svabhāvaḥ san ||20||
iha pūrvaṃ cet pratiṣedhaḥ paścāc ca pratiṣedyam iti nopapannam | asati hi pratiṣedhye kasya pratiṣedhaḥ |atha paścāt pratiṣedhaḥ pūrvaṃ pratiṣedhyam iti ca nopapannam | siddhe hi pratiṣedhye kiṃ pratiṣedhaḥ karoti |atha yugapatpratiṣedhapratiṣedhya iti tathāpi na pratiṣedhaḥ pratiṣedhyasyārthasya kāraṇam, pratiṣedhyo na pratiṣedhasya ca,yathā yugapadutpannayoḥ śaśaviṣāṇayor naiva dakṣiṇaṃ savyasya kāraṇaṃ savyaṃ vā dakṣiṇasya kāraṇaṃ bhavatīti |tatra yad uktaṃ niḥsvabhāvāḥ sarvabhāvā iti tad na |atrocyate | yat tāvad bhavatoktaṃ sarveṣāṃ bhāvānāṃ sarvatra na vidyate svabhāvaś cet | tvadvacanam asvabhāvaṃ na nivartayituṃ svabhāvam alam iti || atra brūmaḥ |
hetupratyayasāmagryāṃ ca pṛṭhak cāpi madvaco na yadi | nanu śūnyatvaṃ siddhiṃ bhāvānām asvabhāvatvāt ||21||
yadi madvaco hetau nāsti mahābhūteṣu saṃprayukteṣu viprayukteṣu vā, pratyayeṣu nāstyuraḥkaṇṭhauṣṭhajjihvādantamūlatālunāsikāmūrdhaprabhṛtiṣu yatneṣu, nobhayasāmagryām asti, hetupratyayasāmagrīvinirmuktaṃ pṛthag eva ca nāsti,tasmān niḥsvabhāvam, niḥsvabhāvatvāc chūnyam | nanu śūnyatatvaṃ siddhaṃ niḥsvabhāvatvād asya madīyavacasaḥ |yathā caitan madvacanaṃ niḥsvabhāvatvāc chūnyaṃ tathā sarvabhāvā api niḥsvabhāvatvāc chūnyā iti |tatra yad bhavatoktaṃ tvadīyavacasaḥ śūnyatvāc chūnyatā sarvabhāvānāṃ nopapadyata iti tad na |
kiṃ cānyat | yaś ca pratītyabhāvo bhāvānāṃ śūnyateti sā proktā |br />yaś ca pratītyabhāvo bhavati hi tasyāsvabhāvatvam ||22||
śūnyatārthaṃ ca bhavān bhāvānām anavasāya pravṛtta upālambhaṃ vaktuṃ tvadvacanasya niḥsvabhāvatvād bhāvānāṃ svabhāvapratiṣedho nopapadyata iti |iha hi yaḥ pratītyabhāvo bhāvānāṃ sā śūnyatā |kasmāt | niḥsvabhāvatvāt | ye hi pratītyasamutpannā bhāvās te na sasvabhāvā bhavanti svabhāvābhāvāt |kasmāt | hetupratyayasāpekṣatvāt | yadi hi svabhāvato bhāvā bhaveyuḥ, pratyākhyāpi hetupratyayaṃ ca bhaveyuḥ |na caivaṃ bhavanti | tasmān niḥsvabhāvā niḥsvabhāvatvāc chūnyā ity abhidhīyante |evaṃ madīyam api vacanaṃ pratītyasamutpannatvān niḥsvabhāvaṃ niḥsvabhāvatvāc chūnyam ity upapannam |yathā ca pratītyasamutpannatvāt svabhāvaśūnyā api rathapaṭaghaṭādayaḥ sveṣu sveṣu kāryeṣu kāṣṭhatṛṇamṛttikāharaṇe madhūdakapayasāṃ dhāraṇe śītavātātapaparitrāṇaprabhṛtiṣu vartanteevam idaṃ madīyavacanaṃ pratītyasamutpannavān niḥsvabhāvam api niḥsvabhāvatvaprasādhane bhāvānāṃ vartate |tatra yad uktaṃ niḥsvabhāvatvāt tvadīyavacanasya śūnyatvaṃ, śūnyatvāt tasya ca tena sarvabhāvasvabhāvapratiṣedho nopapanna iti tad na |
kiṃ cānyat | nirmitako nirmitakaṃ māyāpuruṣaḥ svamāyayā sṛṣṭam | pratiṣedhayeta yadvat pratiṣedho ’yaṃ tathaiva syāt ||23||
yathā nirmitakaḥ puruṣo ’nyaṃ nirmitakaṃ puruṣaṃ kasmiṃścid arthe vartamānaṃ pratiṣedhayet,māyākāreṇa vā sṛṣṭo māyāpuruṣo ’nyaṃ māyāpuruṣaṃ svamāyayā sṛṣṭaṃ kasmiṃścid arthe vartamānaṃ pratiṣedhyate, tatra yo nirmitakaḥ puruṣaḥ pratiṣidhyate so ’pi śūnyaḥ |yaḥ pratiṣedhayati so ’pi śūnyaḥ | yo māyāpuruṣaḥ pratiṣidhyate so ’pi śūnyaḥ | yaḥ pratiṣedhayatiso ’pi śūnyaḥ |evam eva madvacanena śūnyenāpi sarvabhāvānāṃ svabhāvapratiṣedha upapannaḥ |tatra yad bhavatoktaṃ śūnyatvāt tvadvacanasya sarvabhāvasvabhāvapratiṣedho nopapanna iti tad na |tatra yo bhavatā ṣaṭkoṭiko vāda uktaḥ so ’pi tenaivapratiṣiddhaḥ | naiva hy evaṃ sati na sarvabhāvāntargataṃ madvacanaṃ, nāsty aśūnyaṃ, nāpi sarvabhāvā aśūnyāḥ |yat punar bhavatoktaṃ atha sasvabhāvam etad vākyaṃ pūrvā hatā pratijñā te | vaiṣamikatvaṃ tasmin viśeṣahetuś ca vaktavya iti || atrāpi brūmaḥ |
na svābhāvikam etad vākyaṃ tasmān na vādahānirme | nāsti ca vaiṣamikatvaṃ viśeṣahetuś cana nigadyaḥ ||24||
na tāvan mamaitad vacanaṃ pratītyasamutpannatvāt svabhāvopapannam | yathā pūrvam uktaṃ svabhāvānupapannatvāc chūnyam iti |yasmāc cedam api madvacanaṃ śūnyaṃ śeṣā api sarvabhāvāḥ śūnyāḥ, tasmānnāsti vaiṣamikatvam |yadi hi vayaṃ brūma idaṃ vacanam aśūnyaṃ śeṣāḥ sarvabhāvāḥ śūnyā iti tato vaiśamikatvaṃ syāt | na caitad evam | tasmān na vaiśamikatvaṃ |yasmāc ca vaiśamikatvaṃ na saṃbhavatīdam vacanam aśūnyaṃ śeṣāḥ punaḥ sarvabhāvāḥ śūnyā iti, tasmād asmābhir viśeṣahetur na vaktavyo ’nena hetunedaṃ vacanaṃ aśūnyaṃ sarvabhāvāḥ punaḥ śūnyā iti |tatra yad bhavatoktaṃ vādahānis te vaiṣamikatvaṃ ca viśeṣahetuś ca tvayā vaktavya iti tad na |yat punar bhavatoktaṃ mā śabdavad ity etat syāt te buddhir na ca etad upapannam | śabdena hy atra satā bhaviṣyato vāraṇaṃ tasyeti || atra brūmaḥ |
mā śabdavad iti nāyaṃ dṛṣṭānto yas tvayā samārabdhaḥ | śabdena tac ca śabdasya vāraṇaṃ naivam evaitat ||25||
nāpy ayam asmākaṃ dṛṣṭāntaḥ | yathā kaś cin mā śabdaṃ kārṣīr iti bruvan śabdam eva karoti śabdaṃ ca pratiṣedhayati, tadvat tac chūnyaṃ vacanaṃ na śūnyatāṃ pratiṣedhayati |kiṃ kāraṇam | atra hi dṛṣṭānte śabdena śabdasya vyāvartanaṃ kriyate | na caitad evam |vayaṃ brūmo niḥsvabhāvāḥ sarvabhāvā niḥsvabhāvatvāc chūnyā iti | kiṃ kāraṇāṃ |
naiḥsvābhāvyānāṃ cen naiḥsvābhāvyena vāraṇaṃ yadi hi | naiḥsvābhāvyanivṛttau svābhāvyaṃ hi prasiddhaṃ syāt ||26||
yathā mā śabdaṃ kārṣīr iti śabdena śabdasya vyāvartanaṃ kriyate, evaṃ yadi naiḥsvābhāvyena vacanena naiḥsvābhāvyānāṃ bhāvānāṃ vyāvartanaṃ kriyate tato ’yaṃ dṛṣṭānta upapannaḥ syāt |iha tu naiḥsvābhāvyena vacanena bhāvānāṃ svabhāvapratiṣedhaḥ kriyate | yadi naiḥsvābhāvyena vacanena bhāvānāṃ naiḥsvābhāvyapratiṣedhaḥ kriyate naiḥsvābhāvyapratisiddhatvād eva bhāvāḥ sasvabhāvā bhaveyuḥ |sasvabhāvatvād aśūnyāḥ syuḥ | śūnyatāṃ ca vayaṃ bhāvānām ācakṣamahe nāśūnyatām ity adṛṣṭānta evāyam iti |
athavā nirmitakāyāṃ yathā striyāṃ strīyam ity asadgrāham | nirmitakaḥ pratihanyāt kasyacid evaṃ bhaved etat ||27||
atha vā yathā kasyacit puruṣasya nirmitakāyāṃ striyāṃ svabhāvaśūnyāyāṃ paramārthataḥ strīyam ity asadgrāhaḥ syāt, evaṃ tasyāṃ tenāsadgrāheṇa sa rāgam utpādayet |tathāgatena vā tathāgataśravakeṇa vā nirmitako nirmitaḥ syāt | tathāgatādhiṣṭhānena vā tathāgataśrāvakādhiṣṭhānena vā sa tasya tam asadgrāhaṃ vinivartayet |evam eva nirmitakopamena śūnyena madvacanena nirmitakastrīsadṛśeṣu sarvabhāveṣu niḥsvabhāveṣu yo ’yaṃ svabhāvagrāhaḥ sa nivartyate |tasmād ayam atra dṛṣṭāntaḥ śūnyatāprasādhanaṃ pratyupapadyamāno netaraḥ |
atha vā sādhyasamo ’yaṃ hetur na hi vidyate dhvaneḥ sattā | samvyavahāraṃ ca vayaṃ nānabhyupagamya kathayāmaḥ ||28||
mā śabdavad iti sādhyasama evāyaṃ hetuḥ | kasmāt | sarvabhāvānāṃ naiḥsvābhāvyenāviśiṣṭatvāt |na hi tasya dhvaneḥ pratītyasamutpannatvāt svabhāvasattā vidyate | tasyāḥ svabhāvasattāyā avidyamānatvād yad uktaṃ śabdena hy atra satā bhaviṣyato vāraṇaṃ tasyeti tad vyāhanyate |api ca na vayaṃ vyavahārasatyam anabhyupagamya vyavahārasatyaṃ pratyākhyāya kathayāmaḥ śūnyāḥ sarvabhāvā iti | na hi vyavahārasatyam anāgamya śakyā dharmadeśanā kartuṃ |yathoktaṃ vyavahāram anāśritya paramārtho na deśyate | paramārtham anāgamya nirvāṇaṃ nādhigamyata iti ||tasmān madvacana vac chūnyāḥ sarvabhāvāḥ sarvabhāvānāṃ ca niḥsvabhāvatvam ubhayathopapadyamānam iti |yat punar bhavatoktaṃ pratiṣedhapratiṣedho ’pyevam iti mataṃ bhavet tad asad eva evaṃ tava pratijñā lakṣaṇato dūṣyate na mameti || atra brūmaḥ |
yadi kācana pratijñā syān me tata eṣa me bhaved dośa nāsti ca mama pratijñā tasmān naivāsti me doṣaḥ ||29||
yadi ca kācin mama pratijñā syāt tato mama pratijñālakṣanaprāptatvāt pūrvako doṣo yathā tvayoktas tathā mama syāt | na mama kācid asti pratijñā |tasmāt sarvabhāveṣu śūnyeṣv atyantopaśānteṣu prakṛtivivikteṣu kutaḥ pratijñā |kutaḥ pratijñālakṣaṇaprāptiḥ | kutaḥ pratijñālakṣaṇaprāptikṛto doṣaḥ |tatra yad bhavatoktaṃ tava pratijñālakṣaṇaprāptatvāt tavaiva doṣa iti tad na |yat punar bhavatoktaṃ pratyakṣeṇa hi tāvad yady upalabhya vinivartayasi bhāvān | tad nāsti pratyakṣaṃ bhāvā yenopalabhyante ||anumānaṃ pratyuktaṃ pratyakṣenāgamopamāne ca | anumānāgamasādhyā ye ’rthā dṛṣṭāntasādhyāś ceti || atra vayaṃ brūmaḥ |
yadi kiṃcid upalabheyaṃ pravartayeyaṃ nivartayeyaṃ vā | pratyakṣādibhir arthais tad abhāvān me ’nupālambhaḥ ||30||
yady ahaṃ kiṃcid artham upalabheyaṃ pratyakṣānumānopamānāgamaiś caturbhiḥ pramāṇaiś caturṇāṃ vā pramāṇānām anyatamena, ata eva pravartayeyaṃ vā nivartayeyaṃ vā |yathārthamevāhaṃ kaṃ cin nopalabhe tasmān na pravartayāmi na nivartayāmi |tatraivaṃ sati yo bhavatopālambha ukto yadi pratyakṣādīnāṃ pramāṇānām anyatamenopalabhya bhāvān vinivartayasi nanu tāni pramāṇāni na santi taiś ca pramāṇair api gamyā arthā na santīti sa me bhavaty evānupālambhaḥ |
kiṃ cānyat | yadi ca pramāṇatas te teṣāṃ teṣāṃ prasiddhir arthānāṃ | teṣāṃ punaḥ prasiddhiṃ brūhi kathaṃ te pramāṇānām ||31||
yadi ca pramāṇatas teṣāṃ teṣām arthānāṃ prameyāṇāṃ prasiddhiṃ manyase yathā mānair meyānām, teṣām idānīṃ pratyakṣānumānopamānāgamānāṃ caturṇāṃ pramāṇānāṃ kutaḥ prasiddhiḥ |yadi tāvan niṣpramāṇānāṃ pramāṇānāṃ syāt prasiddhiḥ, pramāṇato ’rthānāṃ prasiddhir iti hīyate pratijñā |tathāpi | anyair yadi pramāṇaiḥ pramāṇasiddhir bhavet tad anavasthā | yadi punar manyase pramāṇaiḥ prameyānāṃ prasiddhis teṣāṃ pramāṇānāṃ anyaiḥ pramāṇaiḥ prasiddhir evam anavasthāprasaṅgaḥ | anavasthāprasaṅge ko doṣaḥ |
nādeḥ siddhis tatrāsti naiva madhyasya nāntasya ||32||
anavasthāprasaṅga ādeḥ siddhir nāsti | kiṃ kāraṇaṃ | teṣām apihi pramāṇānām anyaiḥ pramāṇaiḥ prasiddhis teṣām anyair iti nāsty ādiḥ |āder asadbhāvāt kuto madhyaṃ kuto ’ntaḥ |tasmāt teṣāṃ pramāṇānām anyaiḥ pramāṇaiḥ prasiddhir iti yad ukataṃ tad nopapadyata iti |
teṣāṃ atha pramāṇair vinā prasiddhir vihīyate vādaḥ | vaiṣamikatvaṃ tasmin viśeṣahetuś ca vaktavyaḥ ||33||
atha manyase teṣāṃ pramāṇānāṃ vinā pramāṇaiḥ prasiddhiḥ, prameyāṇāṃ punar arthānāṃ pramāṇaiḥ prasiddhir iti, evaṃ sati yas te vādaḥ pramāṇaiḥ prasiddhir arthānām iti sa hīyate |vaiṣamikatvaṃ ca bhavati keṣāṃcid arthānāṃ pramāṇaiḥ prasiddhiḥ keṣāṃ cin neti |viśeṣahetuś ca vaktavyo yena hetunā keṣāṃcid arthānāṃ pramāṇaiḥ prasiddhiḥ keṣāṃcin neti |sa ca nopadiṣṭaḥ | tasmād iyam api kalpanā nopapanneti |atrāha | pramāṇāny eva svātmānaṃ parātmānaṃ ca prasādhayanti | yathoktaṃdyotayati svātmānaṃ yathā hutāśas tathā parātmānaṃ | svaparātmānāvevaṃ prasādhayanti pramāṇānīti |yathāgniḥ svātmānaṃ parātmānaṃ ca prakāśayati tathaiva pramāṇāni prasādhayanti svātmānaṃ parātmānaṃ ceti | atrocyate |
viśamopanyāso ’yaṃ na hy ātmānaṃ prakāśayaty agniḥ | na hi tasyānupalabdhir dṛṣṭā tamasīva kumbhasya ||34||
viṣama evopanyāso ’gnivat pramāṇāni svātmānaṃ ca prasādhayanti parātmānaṃ ca prasādhayantīti | na hy agnir ātmānaṃ prakāśayati |yathā prāg evāgnināprakāśitas tamasi kumbho nopalabhyate ’thottarakālam upalabhyate ’gninā prakāśitaḥ san, evam eva yady aprakāśitaḥ prāg agnis tamasi syād uttarakālam agneḥ prakāśanaṃ syāt, ataḥ svātmānaṃ prakāśayet |na caitad evam | tasmād iyam api kalpanā nopapadyata iti |
kiṃ cānyat | yadi ca svātmānam ayaṃ tvadvacanena prakāśayaty agniḥ | param iva nanv ātmānaṃ paridhakṣyaty api hutāśaḥ ||35||
yadi ca tvadvacanena yathā parātmānaṃ prakāsayaty agnir evam eva svātmānam api prakāśayati, nanu yathā parātmānaṃ dahaty evam eva svātmānam api dhakṣyati |na caitad evam | tatra yad uktam parātmānam iva svātmānam api prakāsayaty agnir iti tad na |
kiṃ cānyat | yadi ca svaparātmānau tvadvacanena prakāśayaty agniḥ | pracchādayiṣyati tamaḥ svaparātmānau hutāśa iva ||36||
yadi ca bhavato matena svaparātmānau prakāśayaty agniḥ, nanv idānīṃ tat pratipakṣabhūtaṃ tamo ’pi svaparātmānau chādayet |na caitad dṛṣṭam | tatra yad uktaṃ svaparātmānau prakāśayaty agnir iti tad na |
kiṃ cānyat | nāsti tamaś ca jvalane yatra ca tiṣṭhati parātmani jvalanaḥ | kurute kathaṃ prakāśaṃ sa hi prakāśo ’ndhakāravadhaḥ ||37||
iha cāgnau nāsti tamo nāpi ca yatrāgnis tatrāsti tamaḥ | prakāśaś ca nāma tamasaḥ pratighātaḥ |yasmāc cāgnau nāsti tamo nāpi ca yatrāgnis tatrāsti tamaḥ, tatra kasya tamasaḥ pratighātam agniḥ karoti yasya pratighātād agniḥ svaparātmānau prakāśayatīti |atrāha | nanu yasmād evaṃ nāgnau tamo ’sti nāpi yatrāgnis tatra tamo ’sti, tasmād eva svaparātmānau na prakāśayaty agniḥ kutaḥ | tena hy utpadyamānenaivāgninā tamasaḥ pratighātaḥ |tasmān nāgnau tamo ’sti nāpi yatrāgnis tatra tamo ’sti, yasmād utpadyamāna evobhayaṃ prakāśayaty agniḥ svātmānaṃ parātmānaṃ ceti | atrocyate |
utpadyamāna eva prakāśayaty agnir ity asadvādaḥ | utpadyamāna eva prāpnoti tamo na hi hutāśaḥ ||38||
ayam agnir utpadyamāna eva prakāśayati svātmānaṃ parātmānaṃ ceti nāyam utpapadyate vādaḥ | kasmāt |na hy utpadyamāna evāgnis tamaḥ prāpnoti, aprāptatvān naivopahanti tamasaś cānupaghātān nāsti prakāśaḥ |
kiṃ cānyat | aprāpto ’pi jvalano yadi vā punar andhakāram upahanyāt | sarveṣu lokadhātuṣu tamo ’yam iha saṃsthito hānyat ||39||
athāpi manyase ’prāpto ’py agnir andhakāram upahantīti nanv idānīm iha saṃsthito ’gniḥ sarvalokadhātustham upahaniṣyati tamas tulyam ayam aprāptaḥ |na caitad evaṃ dṛṣṭaṃ | tasmād aprāpyaivāgnir andhakāram upahantīti yad iṣṭaṃ tad na |
kiṃ cānyat | yadi svataś ca pramāṇasiddhir anapekṣya tava prameyāṇi | bhavati pramāṇasiddhir na parāpekṣā svataḥ siddhiḥ ||40||
yadi cāgnivat svataḥ pramāṇasiddhir iti manyase, anapekṣyāpi prameyān arthān pramāṇānāṃ prasiddhir bhaviṣyati | kiṃ kāraṇaṃ |na hi svataḥ siddhiḥ param apekṣate | athāpekṣate na svataḥ siddhiḥ |atrāha yadi nāpekṣante prameyān arthān pramāṇāni ko doṣo bhaviṣyatīti | atrocyate |
anapekṣya hi prameyān arthān yadi te pramāṇasiddhir iti | na bhavanti kasyacid evam imāni tāni pramāṇāni ||41||
yadi prameyān arthān anapekṣya prasiddhir bhavati pramāṇānām ity evaṃ tānīmāni pramāṇāni na kasyacit pramāṇāni bhavanti | evaṃ doṣaḥ |atha kasyacid bhavanti pramāṇāni naivedānīm anapekṣya prameyān arthān pramāṇāni bhavanti |
atha matam apekṣya siddhis teṣām ity atra bhavati ko doṣaḥ | siddhasya sādhanaṃ syān nāsiddho ’pekṣate hy anyat ||42||
athāpi matam apekṣya prameyan arthān pramāṇānāṃ siddhir bhavatīti, evaṃ siddhasya pramāṇacatuṣṭayasya sādhanaṃ bhavati | kiṃ kāraṇaṃ |na hy asiddhasyārthasyāpekṣaṇaṃ bhavati na hy asiddho devadattaḥ kaṃcid artham apekṣate |na ca siddhasya sādhanam iṣṭaṃ kṛtasya karaṇān upapatter iti |
kiṃ cānyat | sidhyanti hi prameyāṇy apekṣya yadi sarvathā pramāṇāni | bhavati prameyasiddhir nāpekṣyaiva pramāṇāni ||43||
yadi prameyāṇy apekṣya pramāṇāni sidhyanti nedānīṃ pramāṇāny apekṣya prameyāṇi sidhyanti | kiṃ kāraṇam |na hi sādhyaṃ sādhanaṃ sādhayati sādhanāni ca kila prameyāṇāṃ pramāṇāni |
kiṃ cānyat | yadi ca prameyasiddhir nāpekṣyaiva bhavati pramāṇāni | kiṃ te pramāṇasiddhyā tani yad arthaṃ prasiddhaṃ tat ||44||
yadi ca manyase ’napekṣyaiva pramāṇāni prameyāṇāṃ prasiddhir bhavatīti kiṃ idānīṃ te pramāṇasiddhyā paryanviṣṭayā | kiṃ kāraṇam |yad arthaṃ hi tāni pramāṇāni paryanviṣyeran te prameyārthā vināpi pramāṇaiḥ siddhāḥ | tatra kiṃ pramāṇaiḥ kṛtyaṃ |
atha tu pramāṇasiddhir bhavaty apekṣyaiva te prameyāṇi | vyatyaya evaṃ sati te dhruvaṃ pramāṇaprameyāṇāṃ ||45||
athāpi manyase ’pekṣyaiva prameyān arthān pramāṇāni bhavantīti mā bhūt pūrvokta doṣa iti kṛtvā, evaṃ te sati vyatyayaḥ pramāṇaprameyāṇāṃ bhavati |pramāṇāni te prameyāṇi bhavanti prameyaiḥ sādhitatvāt | prameyāṇi ca pramāṇāni bhavanti pramāṇānāṃ sādhakatvāt |
atha te pramāṇasiddhyā prameyasiddhiḥ prameyasiddhyā ca | bhavati pramāṇasiddhir nāsty ubhayasyāpite siddhiḥ ||46||
atha manyase pramāṇasiddhyā prameyasiddhir bhavati pramāṇāpekṣatvāt prameyasiddhyā ca pramāṇasiddhir bhavati prameyāpekṣatvād iti, evaṃ te saty ubhayasyāpi siddhir na bhavati | kiṃ kāraṇaṃ |
sidhyanti hi pramāṇair yadi prameyāṇitāni tair eva | sādhyāni ca prameyais tāni kathaṃ sādhayiṣyanti ||47||
yadi hi pramāṇaiḥ prameyāṇi sidhyanti tāni ca pramāṇānitair eva prameyaiḥ sādhayitavyāni nanv asiddheṣu prameyeṣu kāraṇasyāsiddhatvād asiddhāni kathaṃ sādhayiṣyanti prameyāṇi |
sidhyanti ca prameyair yadi pramāṇāni tāni tair eva | sādhyāni ca pramāṇais tāni kathaṃ sādhayiṣyanti ||48||
yadi ca prameyaiḥ pramāṇāni sidhyanti tāni ca prameyāṇitair eva pramāṇaiḥ sādhayitavyāni nanv asiddheṣu pramāṇeṣu kāraṇasyāsiddhatvād siddhāni kathaṃ sādhayiṣyanti pramāṇāni |
pitrā yady utpādyaḥ putro yadi tena caiva putreṇa | utpādyaḥ sa yadi pitā vada tatrotpādayati kaḥ kaṃ ||49||
yathāpi nāma kaścid brūyāt pitrā putra utpādanīyaḥ sa ca pitātenaiva putrenotpādanīya iti, tatredānīṃ brūhi kena ka utpādayitavya iti |tathaiva khalu bhavān bravīti pramāṇaiḥ prameyāṇi sādhayitavyāni tāny eva ca punaḥ pramāṇāni tair eva prameyair iti, tatredānīṃ te katamaiḥ katamāni sādhayitavyāni |
kaś ca pitā kaḥ putras tatra tvaṃ brūhi tāv ubhāv api ca | pitṛputralakṣanadharau yato bhavati no ’tra saṃdehaḥ ||50||
tayoś ca pūrvopadiṣṭayoḥ pitṛputrayoḥ kataraḥ putraḥ kataraḥpitā |ubhāv api tāv utpādakatvāt pitṛlakṣaṇadharāv utpādyatvāc ca putralakṣaṇadharau | atra naḥ saṃdeho bhavati kataras tatra pitā kataraḥ putra iti |evam eva yāny etāni bhavataḥ pramāṇaprameyāṇi tatra katarāni pramāṇāni katarāni prameyaṇi |ubhayāny api hy etāni sādhakatvāt pramāṇāni sādhyatvāt prameyāṇi | atra naḥ saṃdeho bhavati katarāṇy atra pramāṇāni katarāṇi pramāṇeyāṇīti |
naiva svataḥ prasidhir na parasparataḥ parapramāṇair vā | na bhavati na ca prameyair na cāpyakasmāt pramāṇānāṃ ||51||
na svataḥ prasiddhiḥ pratyakṣasya tenaiva pratyakṣena, anumānasya tenaivānumānena, upamānasya tenaivopamānena, āgamasya tenaivāgamena |nāpi parasparataḥ pratyakṣasyānumānopamānāgamaiḥ, anumānasya pratyakṣopamānāgamaiḥ, upamānasya pratyakṣānumānāgamaiḥ, āgamasya pratyakṣānumānopamānaiḥ | nāpipratyakṣānumānopamānāgamānām anyaiḥ pratyakṣānumānopamānāgamair yathā svam |nāpi prameyaiḥ samastavyastaiḥ svaviṣayaparaviṣayasaṃgṛhītaiḥ | nāpy akasmāt |nāpi samuccyenaiteṣāṃ kāraṇānāṃ pūrvoddiṣṭānāṃ viṃśattriṃśaccatvāriṃśatṣaṭviṃśatyer vā |tatra yad uktaṃ pramāṇādhigamyatvāt prameyānāṃ bhāvānāṃ santi ca te prameyā bhāvās tāni ca pramāṇāni yais te pramāṇaiḥ prameyā bhāvāḥ samadhigatā iti tad na |yat punar bhavatoktam | kuśalānāṃ dharmāṇāṃ dharmāvasthāvidaś ca manyante | kuśalaṃ janāḥ svabhāvaṃ śeṣaṣvapyeṣa viniyoga iti || atra brūmaḥ |
kuśalānām dharmāṇāṃ dharmāvasthāvido bruvanti yadi | kuśalaṃ svabhāvam evaṃ pravibhāgenābhidheyaḥ syāt ||52||
kuśalānām dharmāṇāṃ dharmāvasthāvidaḥ kuśalaṃ svabhāvaṃ manyante | sa ca bhavatā pravibhāgenopadeṣṭavyaḥ syāt |ayaṃ sa kuśalaḥ svabhāvaḥ | ime te kuśalā dharmāḥ | idaṃtat kuśalaṃ vijñānam | ayaṃ sa kuśalavijñānasvabhāvaḥ |evaṃ sarveṣām | na caitad evaṃ dṛṣṭam | tasmād yad uktaṃ yathā svam upadiṣṭaḥ svabhāvo dharmāṇām iti tad na |
kiṃ cānyat | yadi ca pratītya kuśalaḥ svabhāva utpadyate sa kuśalānām | dharmāṇāṃ parabhāvaḥ svabhāva evaṃ kathaṃ bhavati ||53||
yadi ca kuśalānāṃ svabhāvo hetupratyayasāmagrīṃ pratītyotpaduyate sa parabhāvād utpannaḥ kuśalānāṃ dharmāṇāṃ kathaṃ svabhāvo bhavati |evam evākuśalaprabhṛtīnām | tatrayad uktaṃ kuślānām dharmāṇāṃ kuśalaḥ svabhāvo ’py upadiṣṭaḥ, evam akuśalādīnāṃ cākuśalādir iti tad na |
kiṃ cānyat | atha na pratītya kiṃcit svabhāva utpadyate sa kuśalānām | dharmāṇām evaṃ syād vāso na brahmacaryasya ||54||
atha manyase na kiṃcit pratītya kuśalānāṃ dharmāṇāṃ kuśalaḥsvabhāva utpadyate, evam akuśalānāṃ dharmāṇām akuślaḥ, avyākṛtānām avyākṛta iti, evam satyabrahmacaryavāso bhavati |kiṃ kāraṇaṃ | pratītyasamutpādasya hy evaṃ sati pratyākhyānaṃ bhavati | pratītyasamutpādasya pratyākhyānāt pratītyasamutpādadarśanapratyākhyānaṃ bhavati |na hy avidyamānasya pratītyasamutpādasya darśanam upapadyamānaṃ bhavati | asati pratītyasamutpādadarśane dharmadarśanaṃ na bhavati |uktaṃ hi bhagavatā yo hi bhikṣavaḥ pratītyasamutpādaṃ paśyati sa dharmaṃ paśyatīti |dharmadarśanābhāvād brahmacaryavāsābhāvaḥ | athavā pratītyasamutpādapratyākhyānād duḥkhasamudayapratyākhyānaṃ bhavati | pratītyasamutpādo hi duḥkhasya samudayaḥ |duḥkhasamudayasya pratyākhyānād duḥkhapratyākhyānaṃ bhavati | asati hi samudaye tat kuto duḥkhaṃ samudeṣyati |duḥkhapratyākhyānāt samudayapratyākhyānāc ca duḥkhanirodhasya pratyākhyānaṃ bhavati | asati hi duḥkhasamudaye kasya prahāṇān nirodho bhaviṣyati |[duḥkhanirodhapratyākhyānān mārgasya pratyākhyānaṃ bhavati] | asati hi duḥkhanirodhe kasya prāptaye mārge bhaviṣyati duḥkhanirodhagāmī |evaṃ caturṇām āryasatyānām abhāvaḥ | teṣām abhāvāc chrāmaṇyaphalābhāvaḥ |saty adarśanāc chrāmaṇyaphalāni hi samadhigamyante | śrāmaṇyaphalānām abhāvād abrahmacaryavāsa iti |
kiṃ cānyat | nādharmo dharmo vā saṃvyavahārāś calaukikā na syuḥ | nityāś ca sasvabhāvāḥ syur nityatvād ahetumataḥ ||55||
evaṃ sati pratītyasamutpādaṃ pratyācakṣāṇasya bhavataḥ ko doṣaḥ prasajyate |dharmo na bhavati | adharmo na bhavati | saṃvyavahārāś ca laukikā na bhavanti | kiṃ kāraṇaṃ |pratītyasamutpannaṃ hy etat sarvam asti pratītyasamutpāde kuto bhaviṣyati |api ca sasvabhāvo ’pratītyasamutpanno nirhetuko nityaḥ syāt | kiṃ kāraṇaṃ | nirhetukā hi bhāvā nityāḥ |sa eva cābrahmacaryavāsaḥ prasajyeta | svasiddhāntavirodhaś ca |kiṃ kāraṇaṃ | anityā hi bhagavatā sarve saṃskārā nirdiṣṭāḥ | te sasvabhāvanityatvān nityā hi bhavanti |
evam akuśaleṣv avyākṛteṣu nairyāṇikādiṣu ca doṣaḥ | tasmāt sarvaṃ saṃskṛtam asaṃskṛtam te bhavaty eva ||56||
yaś caiṣa kuśaleṣu dharmeṣu nirdiṣṭaḥ kalpaḥ sa evākuśaleṣu, sa evāvyākṛteṣu, sa eva nairyāṇikaprabhṛtiṣu |tasmāt te sarvam idaṃ saṃskṛtam asaṃskṛtam saṃpadyate | kiṃ kāraṇaṃ |hetau hy asaty utpādasthitibhaṅgā na bhavanti | utpādasthitibhaṅgeṣv asatsu saṃskṛtalakṣaṇābhāvāt sarvaṃ saṃskṛtam asaṃskṛtam saṃpadyate |tatra yad uktaṃ kuśalādīnāṃ bhāvānāṃ svabhāvasadbhāvād aśūnyāḥ sarvabhāvā iti tad na |yat punar bhavatoktaṃ yadi ca na bhavet svabhāvo dharmāṇāṃ niḥsvabhāva ity eva | nāmāpi bhaven naivaṃ nāma hi nirvastukaṃ nāstīti || atra brūmaḥ |
yaḥ sadbhūtaṃ nāmātra brūyāt sasvabhāva ity evam | bhavatā prativaktavyo nāma brūmaś ca na vayaṃ tat ||57||
yo nāmātra sadbhūtaṃ brūyāt sasvabhāva iti sa bhavatā prativaktavyaḥ syāt | yasya sadbhūtaṃ nāma svabhāvasya tasmāt tenāpi svabhāvena sadbhūtena bhavitavyam |na punar vayaṃ nāma sadbhūtaṃ brūmaḥ | tad api hi bhāvasvabhāvasyābhāvān nāma niḥsvabhāvaṃ, tasmāc chūnyam, śūnyatvād asadbhūtam |tatra yad bhavatoktaṃ nāma sadbhāvāt sadbhūtaḥ svabhāva iti tad na |
kiṃ cānyat | nāmāsad iti ca yad idaṃ tat kiṃ nu sato bhavaty utāpy asataḥ | yadi hi sato yady asato dvidhāpi te hīyate vādaḥ ||58||
yac caitan nāmāsad iti tat kiṃ sato ’sato vā | yadi hi satas tan nāma yady asata ubhayathāpi pratijña hīyate |tatra yadi tāvat sato nāmāsad iti pratijña hīyate | na hīdānīṃ tad asad idānīṃ sat | athāsato ’sad iti nāma, asad bhūtasya nāma na bhavati | tasmād yā pratijñā nāmnaḥ sadbhūtaḥ svabhāva iti sā hinā |
kiṃ cānyat | sarveṣāṃ bhāvānāṃ śūnyatvaṃ copapāditaṃ pūrvam | sa upālambhas tasmād bhāvaty ayaṃ cāpratijñāyāḥ ||59||
iha cāsmābhiḥ pūrvam eva sarveṣāṃ bhāvānāṃ vistarataḥ śūnyatvam upapāditam | tatra prāṅ nāmno ’pi śūnyatvam uktam |sa bhavān aśūnyatvaṃ parigṛhya parivṛtto vaktuṃ yadi bhāvānāṃ svabhāvo na syād asvabhāva iti nāmāpīdaṃ na syād iti tasmād apratijñopālambho ’yaṃ bhavataḥ saṃpadyate | na hi vayaṃnāma sadbhūtam iti brūmaḥ |yat punar bhavatoktaṃ atha vidyate svabhāvaḥ sa ca dharmāṇāṃ na vidyate tasmāt | dharmair vinā svabhāvaḥ sa yasya tad yuktam upadeṣṭum iti || atra brūmaḥ |
atha vidyate svabhāvaḥ sa ca dharmāṇāṃ na vidyata itīdaṃ | āśaṅkitaṃ yad uktaṃ bhavaty anāśaṅkitaṃ tac ca ||60||
na hi vayaṃ dharmāṇāṃ svabhāvaṃ pratiṣedhayāmo dharmavinirmuktasya vā kasyacid arthasya svabhāvam abhyupagacchāmaḥ |nanv evaṃ sati ya upālambho bhavato yadi dharmā niḥsvabhāvāḥ kasya khalv idānīm anyasyārthasya dharmavinirmuktasya svabhāvo bhavati sa yuktam upadeṣṭum iti dūrāpakṛṣṭam evaitad bhavati, upālambho na bhavati |yat punar bhavatoktaṃ sata eva pratiṣedho nāsti ghaṭo geha ity ayaṃ yasmāt | dṛṣtaḥ pratiṣedho ’yaṃ sataḥ svabhāvasya te tasmād iti || atra brūmaḥ |
sata eva pratiṣedho yadi śūnyatvaṃ nanu prasiddham idam | pratiṣedhayate hi bhavān bhāvānāṃ niḥsvabhāvatvam ||61||
yadi sata eva pratiṣedho bhavati nāsato bhavāṃś ca sarvabhāvānāṃ niḥsvabhāvatvaṃ pratiṣedhayati, nanu pratisiddhaṃ sarvabhāvānāṃ niḥsvabhāvatvaṃ |tvadvacanena pratiṣedhasadbhāvān niḥsvabhāvatvasya ca sarvabhāvānāṃ pratiṣiddhatvāt prasiddhā śūnyatā |
pratiṣedhayase ’tha tvaṃ śūnyatvaṃ tac ca nāsti śūnyatvam | pratiṣedhaḥ sata iti te nanv eṣa vihīyate vādaḥ ||62||
atha pratiṣedhayasi tvaṃ sarvabhāvānāṃ niḥsvabhāvatvaṃ śūnyatvaṃ nāsti tac ca śūnyatvaṃ, yā tar hi te pratijña sataḥ pratiṣedho bhavati nāsata iti sā hīnā |
kiṃ cānyat | pratiṣedhyāmi nāhaṃ kiṃcit pratiṣedhyam asti na ca kiṃcit | tasmāt pratiṣedhayasīty adhilaya eṣa tvayā kriyate ||63||
yady ahaṃ kiṃcit pratiṣedhayāmi tatas tad api tvayā yuktam eva vaktuṃ syāt | na caivāhaṃ kiṃcit pratiṣedhayāmi, yasmān na kiṃcit pratiṣeddhavyam asti |tasmāc chūnyeṣu sarvabhāveṣv avidyamāne pratiṣedhye pratiṣedhe ca pratiṣedhayasīty eṣa tvayā prastuto ’dhilayaḥ kriyata iti |yat punar bhavatoktaṃ atha nāsti sa svabhāvaḥ kiṃ nu pratiṣedhyate tvayānena | vacanena rte vacanāt pratiṣedhaḥ sidhyate hy asata iti || atra brūmaḥ |
yac cāha rte vacanād asataḥ pratiṣedhavacanasiddhir iti | atra jñāpayate vāg asad iti tad na pratinihanti ||64||
yac ca bhavān bravīti, ṛte ’pi vacanād asataḥ pratiṣedhaḥ prasiddhaḥ, tatra kiṃ niḥsvabhāvāḥ sarvabhāvā ity etat tvadvacanaṃ karotīti, atra brūmaḥ |niḥsvabhāvāḥ sarvabhāva ity etat khalu vacanaṃ na niḥsvabhāvān eva sarvabhāvān karoti |kiṃ tv asati svabhāve bhāvā niḥsvabhāvā iti jñāpayati |tadyathā kaścid brūyād avidyamānagṛhe devadatte ’sti gṛhe devadatta iti | tatrainaṃ kaścit pratibrūyān nāstīti |na tad vacanaṃ devadattasyāsadbhāvaṃ karoti kiṃ tu jñapayati kevalam asaṃbhavaṃ gṛhe devadattasya |tadvan nāsti svabhāvo bhāvānām ity etad vacanaṃ na bhāvānāṃ niḥsvabhāvatvaṃ karoti kiṃtu sarvabhāveṣu svabhāvasyābhāvaṃ jñāpayati |tatra yad bhavatoktaṃ kiṃ asati svabhāve nāsti svabhāva ity etad vacanaṃ karoti, ṛte ’pi vacanāt prasiddhaḥ svabhāvasyābhāva iti tan na yuktaṃ |anyac ca | bālānām iva mithyā mṛgatṛṣṇāyāṃ yathājalagrāhaḥ | evaṃ mithyāgrāhaḥ syāt te pratiṣedhyato hy asataḥ || ity ādayo yā punaś catasro gāthā bhavatoktā atra brūmaḥ
mṛgatṛṣṇādṛṣṭānte yaḥ punar uktas tvayā mahāṃś carcaḥ | tatrāpi nirṇayaṃ śṛṇu yathā sa dṛṣṭānta upapannaḥ ||65||
ya eta tvayā mṛgatṛṣṇādṛṣṭānte mahāṃś carca uktas tatrāpi yo nirṇayaḥ sa śrūyatāṃ yathopapanna eṣa dṛṣṭānto bhavati |
sa yadi svabhāvataḥ syād grāho na syāt pratītya saṃbhūtaḥ | yaś ca pratītya bhavati grāho nanu śūnyatā saiva ||66||
yadi mṛgatṛṣṇāyāṃ sa yathā jalagrāhaḥ svabhāvataḥ syān na syāt pratītyasamutpannaḥ |yato mṛgatṛṣṇāṃ ca pratītya viparītaṃ ca darśanaṃ pratītyāyoniśomanaskāraṃ ca pratītya syād udbhūto ’taḥ pratītyasamutpannaḥ |yataś ca pratītyasamutpanno ’taḥ svabhāvataḥ śūnya eva | yathā pūrvam uktaṃ tathā |
kiṃ cānyat | yadi ca svabhāvataḥ syād grāhaḥ kastaṃ nivartayed grāhaṃ | śéṣeṣv apy eṣa vidhis tasmād eṣo ’nupālambhaḥ ||67||
yadi ca mṛgatṛṣṇāyāṃ jalagrāhaḥ svabhāvataḥ syāt ka eva taṃ vinivartayet |na hi svabhāvaḥ śakyo vinivartayituṃ yathāgner uṣṇatvam apāṃ dravatvam ākāśasya nirāvaraṇatvaṃ | dṛṣṭaṃ cāsya vinivartanam |tasmāc chūnyasvabhāvo grāhaḥ | yathā caitad evaṃ śeṣeṣv api dharmeṣv eṣa kramaḥ pratyavagantavyo grāhyaprabhṛtiṣu pañcasu |tatra yad bhavatoktaṃ ṣaṭkabhāvād aśūnyāḥ sarvabhāvā iti tad na |yat punar bhavatoktaṃ hetoś ca te na siddhir naiḥ svābhāvyāt kuto hi te hetuḥ | nirhetukasya siddhir na copapannāsya te ’rthasyeti || atra brūmaḥ |
etena hetv abhāvaḥ pratyuktaḥ pūrvam eva sa samatvāt | mṛgatṛṣṇādṛṣṭāntavyāvṛttividhau ya uktaḥ prāk ||68||
etena cedānīṃ carcena pūrvoktena hetv abhāvo ’pi pratyukto ’vagantavyaḥ |ya eva hi carcaḥ pūrvasmin hetāv uktaḥ ṣaṭkapratisedhasya sa evehāpi carcayitavyaḥ |yat punar bhavatoktaṃ pūrvaṃ cet pratiṣedhaḥ paścāt pratiṣedhyam ity anupapannam | paścāc cānupapanno yugapac ca yataḥ svabhāvaḥ sann iti || atra brūmaḥ |
yas traikālye hetuḥ pratyuktaḥ pūrvaṃ eva sa samatvāt | traikālyapratihetuś ca śūnyatāvādināṃ prāptaḥ ||69||
ya eva hetus traikālye pratiṣedhavācī sa uktotaraḥ pratyavagantavyaḥ | kasmāt | sādhyasamatvāt |tathā hi tvadvacanena pratiṣedhas traikālye ’nupapannapratiṣedhavat sa pratiṣedho ’pi | tasmāt pratiṣedhapratiṣedhye ’sati yad bhavān manyate pratiṣedhaḥ pratisiddha iti tad na |yas trikālapratiṣedhavācī hetur eṣa eva śūnyatāvādināṃ prāptaḥ sarvabhāvasvabhāvapratiṣedhakatvān na bhavataḥ |atha vā katham etad uktottaram | pratiṣedhayāmi nāhaṃ kiṃcit pratiṣedhyam asti na ca kiṃcit | tasmāt pratiṣedhayasīty adhilaya eṣa tvayā kriyate || iti pratyuktam |atha manyase triṣv api kāleṣu pratiṣedhaḥ iddhaḥ, dṛṣṭaḥ pūrvakālīno ’pi hetuḥ, uttarakālīno ’pi, yugapatkālīno ’pi hetuḥ, tatra pūrvakālīno hetur yathā pitā putrasya, paścāt kālīno yathā śiṣya ācāryasya, yugapatkālīno yathā pradīpaḥ prakāśasyety atra brūmaḥ |na caitad evam, | uktā hy etasmin krame trayaḥ pūrvadoṣāḥ |api ca yady evaṃ, pratiṣedhasadbhāvas tvayābhyupagamyate pratijñāhāniś ca te bhavati | etena krameṇa svabhāvapratiṣedho ’pi siddhaḥ |
prabhavati ca śūnyateyaṃ yasya prabhavanti tasya sarvārthāḥ | prabhavati na tasya kiṃ cin na prabhavati śūnyatā yasya ||70||
yasya śūnyateyaṃ prabhavati tasya sarvārthā laukikalokottarāḥ prabhavanti | kiṃ kāraṇam |yasya hi śūnyatā prabhavati tasya pratītyasamutpādaḥ prabhavati | yasya pratītyasamutpādaḥ prabhavati tasya catvāry āryasatyāni prabhavanti | yasya catvāry āryasatyāni prabhavanti tasya śrāmaṇyaphalāni prabhavanti, sarvaviśeṣādhigamāḥ prabhavanti |yasya sarvaviśeṣādhigamāḥ prabhavanti tasya trīṇi ratnāni buddhadharmasaṃghāḥ prabhavanti |yasya pratītyasamutpādaḥ prabhavati tasya dharmo dharmahetur dharmaphalaṃ ca prabhavanti, tasyādharmo ’dharmahetur adharmaphalaṃ ca prabhavanti |yasya dharmādharmau dharmādharmahetū dharmādharmaphale ca prabhavanti | tasya kleśaḥ kleśasamudayaḥ kleśavastūni ca prabhavanti |yasyaitat sarvaṃ prabhavati pūrvoktaṃ tasya sugatidurgativyavasthā sugatidurgatigamanaṃ sugatidurgatigāmī mārgaḥ sugatidurgativyatikramāṇaṃ sugatidurgativyatikramopāyaḥ sarvasaṃ vyavahārāś ca laukikā vyavasthāpitāḥ |svayam adhigantavyā anayā diśā kiṃcic chakyaṃ vacanenopadeṣṭum iti |bhavati cātrayaḥ śūnyatāṃ pratītyasamutpādaṃ madhyamāṃ pratipadaṃ ca | ekārthāṃ nijagāda praṇamāmi tam apratimabuddham ||
iti kṛtir iyam ācāryanāgārjunapādānām ||